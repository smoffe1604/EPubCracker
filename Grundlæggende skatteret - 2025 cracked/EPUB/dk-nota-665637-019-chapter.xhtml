<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="da" xml:lang="da">
<head><meta charset="utf-8" /></head>
<body id="d1054e16">
  <section aria-labelledby="h2_11" epub:type="bodymatter chapter" id="level2_11" role="doc-chapter">
      <h2 id="h2_11">4. Personer</h2>
      <section id="level3_21">
          <h3 id="h3_21">4.1. Bopæl i Danmark</h3>
          <p>Den centrale bestemmelse om personers fulde skattepligt findes i KSL § 1, stk. 1, nr. 1. Efter denne bestemmelse har alle personer, der har bopæl i Danmark, pligt <span aria-label="72" class="page-normal" epub:type="pagebreak" id="page-72" role="doc-pagebreak"></span>til at svare skat til den danske stat. Pligten består, uanset om de pågældende er danske statsborgere eller ej.</p>
          <p>For personer, der fødes, lever og dør i Danmark, fastslår bestemmelsen, at skattepligten indtræder ved fødslen og varer så længe, de lever, forudsat de gennem hele deres liv bevarer en bopæl her i landet. Ved dødsfaldet ophører den personlige skattepligt, men den afdødes dødsbo kan være skattepligtigt efter andre regler. For personer, der ikke er født her i landet, eller som på et tidspunkt har opgivet deres bopæl i Danmark, findes i KSL § 7 særlige regler om, i hvilket omfang skattepligten indtræder ved erhvervelse af bopæl i Danmark.</p>
          <p>Det er således ved bedømmelsen af, om en person er fuldt skattepligtig efter KSL § 1, stk. 1, nr. 1, af afgørende betydning at fastslå, hvad der skal forstås ved begrebet "bopæl". Allerede i vejledningen til statsskatteloven af 1903 blev det fremhævet, at begrebet "bopæl" ikke er synonymt med bolig, men er et mere omfattende begreb.<a href="dk-nota-665637-024-chapter.xhtml#c01077" epub:type="noteref" id="c01077_1" role="doc-noteref">4</a> Det er således ikke givet, at en person, der ejer en bolig her i landet – f.eks. et parcelhus – også i skatteretlig forstand har bopæl i Danmark.</p>
          <p>Ved bedømmelsen af, om en person har bopæl i Danmark, lægges der i dag vægt på, om personen ved at grunde husstand, leje sig bolig eller ved andre foranstaltninger har tilkendegivet, at han eller hun agter at have hjemsted i Danmark.<a href="dk-nota-665637-024-chapter.xhtml#c01078" epub:type="noteref" id="c01078_1" role="doc-noteref">5</a> Bopælen er med andre ord det sted, hvor personen har tilkendegivet, at den pågældende agter at have hjemsted. Ved bedømmelsen kan man imidlertid ikke uden videre tage udgangspunkt i den pågældendes egen tilkendegivelse (subjektiv bedømmelse). I så fald kunne alle, der ikke ønskede at være fuldt skattepligtige til Danmark, blot tilkendegive, at de agtede at have hjemsted i et andet land.</p>
          <p>Der må derfor primært lægges vægt på, om personen har erhvervet eller lejet en bolig her i landet, og om medlemmerne af personens husstand, hvilket i almindelighed vil sige ægtefællen eller samleveren og eventuelle hjemmeboende børn, opholder sig her i landet.<a href="dk-nota-665637-024-chapter.xhtml#c01079" epub:type="noteref" id="c01079_1" role="doc-noteref">6</a> En person, der har købt helårsejerbolig her i landet, og hvis ægtefælle og børn bor her i landet, vil således allerede i kraft af sine handlinger have tilkendegivet, at familien har hjemsted – og dermed bopæl – i Danmark. Dette gælder, uanset hvad den pågældende ellers måtte oplyse om sine motiver, for ved afgørelsen af hjemstedet tæller handlinger mere end ord.<a href="dk-nota-665637-024-chapter.xhtml#c01080" epub:type="noteref" id="c01080_1" role="doc-noteref">7</a></p>
          <div aria-label="73" class="page-normal" epub:type="pagebreak" id="page-73" role="doc-pagebreak"></div>
          <p>Det er ikke muligt udtømmende at opregne alle de foranstaltninger eller handlinger, der kan tages som udtryk for, at en person agter at have hjemsted i Danmark. Begrebet "bopæl" i kildeskatteloven er så dynamisk, at en hvilken som helst foranstaltning i princippet kan føre til, at bopæl anses for at være etableret i Danmark. Det afgørende er, om en handling ud fra de konkrete omstændigheder kan anses for at være et udtryk for, at en person agter at have hjemsted i Danmark.<a href="dk-nota-665637-024-chapter.xhtml#c01081" epub:type="noteref" id="c01081_1" role="doc-noteref">8</a> Fra retspraksis kan f.eks. fremhæves, at samliv med en samlever, ægtefælle eller fraskilt ægtefælle her i landet kan pege i retning af, at den pågældende agter at have hjemsted i Danmark.<a href="dk-nota-665637-024-chapter.xhtml#c01082" epub:type="noteref" id="c01082_1" role="doc-noteref">9</a> Det samme gælder, hvis en person driver en erhvervsvirksomhed her i landet.<a href="dk-nota-665637-024-chapter.xhtml#c01083" epub:type="noteref" id="c01083_1" role="doc-noteref">10</a> De mere sekundære momenter, f.eks. ejerskab til en bil eller båd, der er indregistreret i Danmark, medlemskab af danske foreninger og lignende, kan indgå i en samlet vurdering, men vil næppe i sig selv være tilstrækkelige til at statuere bopæl i Danmark.<a href="dk-nota-665637-024-chapter.xhtml#c01084" epub:type="noteref" id="c01084_1" role="doc-noteref">11</a></p>
          <p>I praksis spiller rent formelle kriterier – såsom tilmelding til folkeregistret og ansøgning om opholdstilladelse – ikke nogen selvstændig rolle. De faktiske handlinger og forhold må ved afgørelsen af hjemstedet tillægges større betydning end tilkendegivelser i form af formelle tilmeldinger og ansøgninger, der let vil kunne ændres med henblik på at opnå f.eks. skattefrihed.</p>
          <blockquote id="block_23">
              <p><em>I SKM2005.79. HR</em> lagde Østre Landsret dog stor vægt på skatteyderens forklaringer til Rigspolitiet i forbindelse med ansøgning af maj 1993 om tilladelse til kørsel i Danmark med udenlandsk registreret køretøj, der sammen med et brev til Rigspolitiet af juni 1993 i høj grad indeholdt en tilkendegivelse om at ville flytte til Danmark. Disse tilkendegivelser blev i august 1993 fulgt op af en meddelelse til Folkeregisteret om, at skatteyderen forventede at flytte til Danmark i september 1993. Desuden havde skatteyderen efter det oplyste – med sin far som stråmand – solgt en ejendom til sin kæreste i Danmark i sommeren 1993, idet en del af regningerne for istandsættelsen af ejendommen blev stilet til skatteyderen. Skatteyderen blev på denne baggrund og oplysninger om hans tilknytning til en række virksomheder i Danmark anset for fuld skattepligtig fra begyndelsen af indkomståret 1994, idet skatteyderen havde taget ophold i Danmark fra begyndelsen af dette indkomstår. Der var således ikke tale om kortvarige ophold på grund af ferie eller lignende. Højesteret stadfæstede afgørelsen. Samme skatteyder blev i øvrigt ikke anset som skattemæssigt fraflyttet Danmark i en sag vedrørende indkomstårene 1995–1997, jf. <em>SKM2005.207.ØLR.</em></p>
          </blockquote>
          <section id="level4_12">
              <div aria-label="74" class="page-normal" epub:type="pagebreak" id="page-74" role="doc-pagebreak"></div>
              <h4 id="h4_12">4.1.1. Flytning til Danmark</h4>
              <p>Bestemmelsen i KSL § 1, stk. 1, nr. 1, hvorefter bopæl i Danmark udløser fuld skattepligt her i landet, betyder som nævnt ovenfor, at personer, der fødes, lever og dør her i landet, uden videre anses for at være fuldt skattepligtige til Danmark.</p>
              <p>For personer, der har fået bopæl i Danmark uden samtidig at tage ophold her i landet – såkaldte "tilflyttere" – er reglerne noget mere komplicerede. Efter KSL § 7, stk. 1, 1. pkt., indtræder den fulde skattepligt for en person, der har fået bopæl her i landet, først på det tidspunkt, da den pågældende tillige tager ophold her i landet. Det vil sige, at en tilflytter ved at grunde husstand, leje bolig og ved andre foranstaltninger kan tilkendegive, at han eller hun agter at have hjemsted i Danmark, uden at blive skattepligtig efter reglen om bopæl i KSL § 1, stk. 1, nr. 1. Skattepligten forudsætter nemlig ved tilflytning til Danmark, at to betingelser er opfyldte: Dels at tilflytteren har en bolig i Danmark, dels at tilflytteren tillige tager ophold i Danmark. En tilflytter, der køber et hus her i landet, vil derfor ikke blive fuldt skattepligtig til Danmark, førend den pågældende selv tager ophold her i landet.</p>
              <blockquote id="block_24">
                  <p>I <em>SKM2007.135.ØLR</em> blev en læge bosat i Sverige fuldt skattepligtig til Danmark i forbindelse med, at lægen tiltrådte et arbejde her i landet og fik en bolig stillet til rådighed, som han efter det oplyste opholdt sig i.</p>
                  <p>I <em>SKM2015.346.ØLR</em> ansås en professionel fodboldspiller, der ejede fast ejendom her i landet, og som underskrev en kontrakt om et "sign on fee" i forbindelse med klubskifte fra en tysk til en dansk klub, at have taget ophold her i landet den dag, han underskrev kontrakten med den danske klub.</p>
                  <p>I <em>SKM2016.557.SR</em> skulle spørger, der boede i USA sammen med sin hustru og børn, begynde i et ansættelsesforhold hos et dansk selskab. I den forbindelse ville spørger få stillet en bolig til rådighed i Danmark af sin danske arbejdsgiver. Spørgers familie blev boende i USA. Skatterådet bekræftede, at der i forbindelse med påbegyndelse af ophold i Danmark og ansættelse hos det danske selskab ville indtræde fuld dansk skattepligt i henhold til KSL 1, stk. 1, nr. 1, jf. § 7, stk. 1.</p>
                  <p>I <em>SKM2016.635.SR</em> kunne Skatterådet bekræfte, at spørgers fulde skattepligt til Danmark ikke var indtrådt 25. marts 2016, hvor ægtefællen og sønnen – men ikke spørgeren – tilflyttede Danmark. Se helt tilsvarende afgørelse i <em>SKM2019.65.SR.</em></p>
              </blockquote>
              <p>Kortvarige ophold i Danmark på grund af ferie eller lignende anses efter KSL § 7, stk. 1, 2. pkt., ikke for at være ophold i den forstand, hvori begrebet skal anvendes ifølge KSL § 7, stk. 1, 1. pkt. Efter administrativ praksis anses et uafbrudt ophold her i landet af en varighed på mere end 3 måneder, eller samlede ophold på i alt mere end 180 dage inden for et tidsrum på 12 måneder, for at gå ud <span aria-label="75" class="page-normal" epub:type="pagebreak" id="page-75" role="doc-pagebreak"></span>over rammerne for et kortvarigt ophold.<a href="dk-nota-665637-024-chapter.xhtml#c01085" epub:type="noteref" id="c01085_1" role="doc-noteref">12</a> En person, der har erhvervet bopæl i Danmark, og som derefter opholder sig uafbrudt her i landet i en periode på mere end 3 måneder, anses således for at være fuldt skattepligtig, hvad enten opholdet skyldes ferie eller lignende. Skattepligten indtræder fra opholdets første dag. De nævnte 3 måneder eller 180 dage er maksimum for, hvor længe en tilflytter, der har bopæl i Danmark, kan opholde sig her i landet uden at blive fuldt skattepligtig.</p>
              <blockquote id="block_25">
                  <p>I <em>TfS 1992, 388 LSR</em> påtænkte en direktør, der var bosat og arbejdede i udlandet, at erhverve en helårsbolig i Danmark, hvor hans ægtefælle skulle have bopæl. Selv agtede han først i august 1993 at bosætte sig i Danmark. I den mellemliggende periode ville han kun tage ophold her i maksimalt 3 måneder eller 180 dage inden for 12 måneder. Landsskatteretten fandt, at den pågældende havde fast tilknytning til det land, hvor han arbejdede, og at opholdene her i landet, uanset at hans hustru tog permanent ophold i helårsboligen, alene var af feriemæssig karakter. Han var derfor først fuldt skattepligtig til Danmark, når arbejdet i udlandet var afsluttet, og han tog permanent ophold her i landet.</p>
                  <p>I <em>SKM2012.476.SR</em> ønskede en person, der var skattepligtig til Spanien, og som havde erhvervet bopæl i Danmark, at opholde sig i Danmark fra 1/5 til 27/7, derefter holde 1–2 ugers ferie i et andet land end Spanien med afrejse fra og tilbagekomst til Danmark. Herefter ville personen opholde sig i Danmark i 30 dage. Skatterådet bekræftede, at dette rejse- og opholdsmønster ikke ville udløse fuld skattepligt til Danmark.</p>
              </blockquote>
              <p>Det er imidlertid ikke tilstrækkeligt for, at fuld skattepligt kan undgås, at et ophold er kortvarigt – det skal også have karakter af at være ferie eller lignende. Den fulde skattepligt kan således som udgangspunkt indtræde straks fra begyndelsen af selv et kortvarigt ophold efter erhvervelsen af en bopæl i Danmark, såfremt der udføres arbejde her i landet af økonomisk betydning for tilflytteren.<a href="dk-nota-665637-024-chapter.xhtml#c01086" epub:type="noteref" id="c01086_1" role="doc-noteref">13</a></p>
              <blockquote id="block_26">
                  <p>I <em>Tfs 1992, 198 LR</em> ville en forretningsmand, som påtænkte at erhverve en ejerlejlighed i Danmark til brug for bl.a. møder, under hensyn til anvendelse af lejligheden i forbindelse med erhvervsmæssige aktiviteter, der var af løbende og regelmæssig karakter, blive fuldt skattepligtig her, selvom opholdene kun ville være af kortvarig karakter.</p>
              </blockquote>
              <div aria-label="76" class="page-normal" epub:type="pagebreak" id="page-76" role="doc-pagebreak"></div>
              <blockquote id="block_27">
                  <p><em>SKM2002.252.LR:</em> En i Schweiz bosiddende person ville blive fuldt skattepligtig til Danmark, såfremt hun erhvervede en helårsbolig i Danmark og samtidig en måned om sommeren tog arbejde som sygeplejerske her i landet.</p>
                  <p><em>SKM2006.212.SR:</em> En kunstner, der var bosiddende i Schweiz, spurgte Skatterådet, om hun ville etablere fast driftssted her i landet, hvis hun drev galleri fra sin sommerbolig i Danmark. Skatterådet svarede, at skatteyderens fulde skattepligt til Danmark ville indtræde ved ophold i forbindelse med varetagelse af indtægtserhvervelse fra galleriet.</p>
                  <p><em>SKM2009.539.SR:</em> I et tilfælde, hvor der påtænktes erhvervet en helårsbolig uden bopælspligt, svarede Skatterådet, at der ville indtræde fuld skattepligt til Danmark ved spørgerens første erhvervsmæssige ophold i Danmark efter erhvervelsen af boligen.</p>
              </blockquote>
              <p>Efter praksis anses indtræden af den fulde skattepligt dog at forudsætte, at der er tale om regelmæssig varetagelse af indtægtsgivende erhverv i Danmark, der dermed kan anses at indebære et fast mønster.</p>
              <blockquote id="block_28">
                  <p><em>SKM2009.813.LSR:</em> Den fulde skattepligt ville indtræde, såfremt skatteyderen lejede en lejlighed i Danmark og deltog i 4 bestyrelsesmøder i et selskab, som et af ham helejet holdingselskab var medejer af, idet deltagelsen i bestyrelsesmøderne måtte anses for løbende personlig varetagelse af indtægtsgivende erhverv.</p>
                  <p><em>SKM2015.393.SR:</em> Skatterådet kunne ikke bekræfte, at der ikke indtrådte fuld skattepligt for en spørger efter KSL § 1, stk. 1, nr. 1, jf. § 7, stk. 1. da spørgeren under ophold i Danmark påtænkte at udføre arbejde i form af kortvarige besøg hos spørgerens schweiziske selskabs kunder, idet dette efter rådets vurdering ville have karakter af løbende, regelmæssig varetagelse af et indtægtsgivende erhverv.</p>
                  <p>I <em>SKM2016.10. HR</em> var en borger fraflyttet Danmark pr. 1. februar 2006. Den 5. juli 2006 erhvervede vedkommende et sommerhus i Danmark. Sommerhuset var ikke godkendt til helårsbeboelse, men Højesteret fandt, at sommerhuset var egnet som helårsbolig, da det var forsynet med telefon, internet, kabel-tv, og da det var i en stand og størrelse, som muliggjorde helårsbeboelse. Højesteret fandt endvidere efter en samlet vurdering, at borgeren også havde arbejdet og opholdt sig i Danmark i et større omfang, end han havde oplyst, og at sommerhuset allerede fra tidspunktet for overtagelsen i et ikke ubetydeligt omfang havde været benyttet i forbindelse med varetagelsen af arbejdet. Arbejdet havde haft karakter af en løbende og regelmæssig varetagelse af et indtægtsgivende erhverv. Borgerens skattepligt var således genindtrådt på tidspunktet for erhvervelsen af sommerhuset.</p>
              </blockquote>
              <p>Omvendt indtræder skattepligten ikke, såfremt der alene er tale om enkeltstående og sporadiske indtægtsgivende aktiviteter.</p>
              <blockquote id="block_29">
                  <p><em>TfS 1997, 590 LSR:</em> En operasangers enkeltstående engagement af kortere varighed ville ikke medføre fuld skattepligt.</p>
              </blockquote>
              <div aria-label="77" class="page-normal" epub:type="pagebreak" id="page-77" role="doc-pagebreak"></div>
              <blockquote id="block_30">
                  <p><em>SKM2014.750.SR:</em> Skatterådet bekræftede, at den fulde skattepligt ikke ville indtræde for en skatteyder ved erhvervelse af sommerhus og helårsbolig i Danmark eller ved ægtefællens tilbageflytning til Danmark, selvom skatteyderen evt. ville udføre arbejde 1–2 dage om året i Danmark, idet det ved vurderingen blev lagt til grund, at der ville være tale om en ikke forudsigelig og påregnelig situation.</p>
              </blockquote>
              <p>Den nævnte – undertiden ganske vanskelige – afgrænsning mellem henholdsvis regelmæssig varetagelse af indtægtsgivende erhverv i Danmark, der medfører fuld skattepligt, og enkeltstående sporadiske indtægtsgivende aktiviteter, der ikke medfører fuld skattepligt, har ikke mindst i de senere år ført til en ganske righoldig praksis i, hvad der nærmest kan betegnes som værende i grænseområdet.</p>
              <blockquote id="block_31">
                  <p>I <em>SKM2014.717.LSR</em> (kommenteret af <em>Marianne Sigetty og Gitte Skovby</em> i <em>TfS 2014. 790)</em> var en internationalt arbejdende koncertviolinist ikke skattepligtig til Danmark, idet hans få koncerter m.v. samt nødvendige vedligeholdelse af sine musikalske færdigheder under ophold her i landet ikke kunne anses for regelmæssig varetagelse af indtægtsgivende arbejde.</p>
                  <p>I <em>SKM2015.61.SR</em> kunne Skatterådet bekræfte, at den fulde skattepligt ikke ville indtræde, hvis spørgeren blev medejer af et hus i Danmark sammen med sin kæreste. Spørgeren ville kun benytte boligen til ophold i ferier, der var under 3 måneder ad gangen og i alt under 180 dage pr. kalenderår, da spørgeren fortsat var kontraktligt forpligtet i sin håndboldklub i X-land. Skatterådet kunne bekræfte, at den fulde skattepligt ikke ville indtræde, hvis spørgeren modtog landsholdspenge, som han havde tjent med landsholdet i forbindelse med samlinger på dansk grund og landskampe, og var medejer af et hus i Danmark.</p>
              </blockquote>
              <p>På baggrund af dommen i straffesagen <em>SKM2012.732. ØLR</em> og Landsskatterettens kendelse i samme sagskompleks (kommenteret af SKAT i <em>SKM2013.316.SKAT)</em> om en model, der udførte 7 dagslange fotosessions inden for en 12-måneders periode uden at blive fuld skattepligtig, er udsendt et SKAT-styresignal, jf. <em>TfS 2013, 684.</em><a href="dk-nota-665637-024-chapter.xhtml#c01087" epub:type="noteref" id="c01087_1" role="doc-noteref">14</a> I det væsentlige indebærer styresignalet, at det vil kunne lægges til grund, at arbejdsopgaver, der udføres højst 10 dage inden for en 12-måneders periode, vil kunne accepteres, uden at skattepligten indtræder. Dette gælder dog ikke, hvis arbejdsopgaverne her i landet – selvom de udføres mindre end 10 dage om året – er udtryk for et fast mønster, f.eks. fordi de udføres for en enkelt eller ganske få hvervgivere. Det er også en betingelse, at den pågældendes arbejde eller erhverv ikke specifikt eller i væsentligt omfang retter sig mod Danmark. Under helt særlige omstændigheder kan arbejdsopgaver udført her i landet bevare deres enkeltstående karakter, selvom de udstrækker sig ud over 10 dage inden for en 12-måneders periode, forudsat at skatteyderen normalt ikke udfører arbejde her i landet, at det er ekstraordinært, at arbejdet er udført her i landet, og at arbejdet ikke har nogen særlig tilknytning til Danmark.</p>
              <div aria-label="78" class="page-normal" epub:type="pagebreak" id="page-78" role="doc-pagebreak"></div>
              <blockquote id="block_32">
                  <p>I <em>SKM2017.180.LSR (stemmelighed, retsformandens stemme afgørende): En</em> spørger boede i A-land og arbejdede på A-universitet i A-land. Spørgeren var professor og udførte forskningsprojekter. To af projekterne var støttet af henholdsvis X-råd i Danmark og Y-fond i Danmark. Spørgeren modtog ingen aflønning eller honorarer fra Danmark. Landsskatteretten fandt, at der ikke var tale om erhvervsmæssig beskæftigelse, der ville medføre fuld skattepligt, jf. KSL § 7, stk. 1, når spørgeren under sine ophold hos familien – ægtefælle og børn, der var flyttet tilbage til Danmark – i sin egenskab af professor deltog i møder i forbindelse med forskningsprojekterne og i konferencer, holdt foredrag, gav interviews og vejledte én ph.d.-studerende i Danmark. Landsskatteretten lagde vægt på, at samtlige aktiviteter ville være enkeltstående og ulønnede opgaver, at de udelukkende blev udført på frivillig basis, og at de ville være af begrænset omfang og uregelmæssig karakter. Aktiviteterne kunne derfor ikke anses at udgøre erhvervsmæssig beskæftigelse i relation til KSL 7, stk. 1.</p>
              </blockquote>
              <p>En særskilt og i omfang i de kommende år sikkert forøget problemstilling er spørgsmålet om, hvorvidt besvarelse af arbejdsrelaterede telefonopkald, sms'er og e-mails m.v. under ferieophold her i landet kan bevirke, at opholdet i stedet skal karakteriseres som arbejde. Såfremt formålet med opholdet her i landet i øvrigt er ferie eller lignende, kan der i sporadisk omfang besvares telefonopkald m.v., uden at opholdet derved ændrer karakter. Såfremt der omvendt er tale om, at opholdet er langvarigt, hvorfor der må påregnes en vis arbejdsmæssig aktivitet, vil besvarelse af telefonopkald m.v. blive anset for udøvelse af indtægtsgivende erhverv her i landet og medføre fuld skattepligt.</p>
              <blockquote id="block_33">
                  <p>I <em>SKM2011.300.SR</em> (kommenteret af SKAT i <em>SKM2011.673.SKAT</em> og stadfæstet af LSR. jf. <em>SKM2012.311.LSR),</em> der angik nødvendig besvarelse af telefoner, e-mails m.v. for skatteyderens virksomheder i udlandet i forbindelse med længerevarende ophold her i landet, ansås dette at føre til indtræden af den fulde skattepligt.</p>
                  <p>I <em>SKM2012.140.SR</em> ville den fulde skattepligt ikke indtræde, hvis skatteyderen under familiens kortvarige ferieophold her i landet udførte arbejde af begrænset omfang og karakter i form af besvarelse af e-mails og telefonopkald.</p>
                  <p>I <em>SKM2016.382.SR</em> fandt Skatterådet, at der var tale om erhvervsmæssig beskæftigelse, der medførte fuld skattepligt, jf. kildeskattelovens § 7, stk. 1, hvis skatteyderen under sine ophold i Danmark dagligt besvarede telefonopkald, mails og sms'er, idet der i så fald ikke var tale om sporadisk arbejde, når dette var fast og påregneligt.<a href="dk-nota-665637-024-chapter.xhtml#c01088" epub:type="noteref" id="c01088_1" role="doc-noteref">15</a></p>
              </blockquote>
              <p>Det ovenfor beskrevne samspil mellem bopæls- og opholdskriteriet ved flytning til Danmark kan skematisk fremstilles således:</p>
              <div aria-label="79" class="page-normal" epub:type="pagebreak" id="page-79" role="doc-pagebreak"></div>
              <table>
                  <thead>
                      <tr>
                          <th></th>
                          <th>+ ophold</th>
                          <th>÷ ophold</th>
                      </tr>
                  </thead>
                  <tbody>
                      <tr>
                          <td>+ bopæl</td>
                          <td>
<p>Fuld skattepligt til Danmark fra opholdets begyndelse.</p>
<p>KSL § 1, stk. 1, nr. 1, jf. § 7, stk. 1, 1. pkt.</p>
</td>
                          <td>
<p>Ikke fuld skattepligt til Danmark<sup>1)</sup></p>
<p>KSL § 1, stk. 1, nr. 1, jf. § 7, stk. 1, 2. pkt.</p>
</td>
                      </tr>
                      <tr>
                          <td>÷ bopæl</td>
                          <td>Se 6-månedersreglen m.v. nedenfor 4.2.</td>
                          <td>
<p>Ikke fuld skattepligt til Danmark<sup>2</sup></p>
<p>KSL § 1, stk. 1, nr. 1 og nr. 2 modsætningsvis.</p>
</td>
                      </tr>
                      <tr>
                          <td colspan="3">
<ol class="plain">
<li>1) Den pågældende kan efter omstændighederne være begrænset skattepligtig efter reglerne i KSL § 2, se nærmere herom V.</li>
<li>2) Den pågældende kan efter omstændighederne være begrænset skattepligtig efter reglerne i KSL § 2, se nærmere herom V.</li>
</ol>
</td>
                      </tr>
                  </tbody>
              </table>
          </section>
          <section id="level4_13">
              <h4 id="h4_13">4.1.2. Flytning fra Danmark</h4>
              <p>Efter KSL § 1, stk. 1, nr. 1, er alle personer, der har bopæl i Danmark, fuldt skattepligtige til Danmark. Det betyder, at personer, der efter flytning fra Danmark ikke længere har bopæl her i landet, alt andet lige ikke længere er fuldt skattepligtige her til landet.<a href="dk-nota-665637-024-chapter.xhtml#c01089" epub:type="noteref" id="c01089_1" role="doc-noteref">16</a></p>
              <p>Ved fraflytning er det således ikke som ved tilflytning afgørende, om fraflytteren har ophold i Danmark. Det afgørende er derimod, om bopælen må anses for at være <em>opgivet</em> eller ej.</p>
              <p>Ved afgørelsen af, om en person har bopæl i Danmark, lægges der som nævnt ovenfor 4.1. vægt på, om en person ved at grunde husstand, leje sig bolig eller ved andre foranstaltninger har tilkendegivet, at han eller hun agter at have hjemsted i Danmark. Bopælsbegrebet skal således i princippet fastlægges ud fra en samlet bedømmelse af de konkrete forhold. Praksis er imidlertid udtryk for, at den fortsatte rådighed over en helårsbolig i den situation, hvor der er tale om en flytning <em>fra</em> Danmark, spiller en central rolle ved den samlede bedømmelse.</p>
              <p>Det er i praksis således antaget, at en bopæl i Danmark normalt anses for opretholdt, når fraflytteren efter fraflytningen fortsat har rådighed over en helårsbolig her i landet.<a href="dk-nota-665637-024-chapter.xhtml#c01090" epub:type="noteref" id="c01090_1" role="doc-noteref">17</a> Rådighed over en helårsbolig her i landet kan også statueres, <span aria-label="80" class="page-normal" epub:type="pagebreak" id="page-80" role="doc-pagebreak"></span>hvor helårsboligen ejes af et selskab, hvori skatteyderen er hovedaktionær.<a href="dk-nota-665637-024-chapter.xhtml#c01091" epub:type="noteref" id="c01091_1" role="doc-noteref">18</a> For fraflyttere er det som udgangspunkt afgørende for ophøret af den fulde skattepligt, at retten til at råde faktisk over boligen afstås. Det vil sige, at den fulde skattepligt efter KSL § 1, stk. 1, nr. 1, er ophørt fra det tidspunkt, hvor en bolig er solgt, eller et lejemål er opsagt, medmindre der ikke ved salget eller ved en fremleje blev truffet definitiv beslutning om opgivelse af bopælen i Danmark.</p>
              <p><em>SKM2001.388.HR:</em> En skatteyder flyttede den 25/6 1984 fra sin ejerlejlighed i Danmark til Spanien og var ifølge erklæring udstedt af de spanske myndigheder bosat i Spanien fra samme dato. Skatteyderens ejerlejlighed blev solgt i december måned 1984 med overtagelse den 1/3 1985, idet det var tilføjet slutsedlen, at parterne ved fælles aftale og med rimeligt varsel kunne udsætte overtagelsesdagen, dog senest til den 31/5 1985. Skatteyderen ejede endvidere en anden ejerlejlighed, der var udlejet på fraflytningstidspunktet, og som den 11/12 1984 blev solgt til et anpartsselskab, som skatteyderen var ansat som direktør i. Anpartsselskabet erhvervede samtidig yderligere en ejerlejlighed i samme ejendom. Den 1/6 1984 købte skatteyderen et sommerhus i Græsted, der ikke var godkendt til helårsbeboelse, med overtagelse den 11/6 1984. Skatteyderen opførte umiddelbart efter et nyt sommerhus ved siden af det eksisterende til en pris af ca. 1 mio. kr. Skatteyderen oplyste, at når hun var hjemme, overnattede hun i sommerhuset eller hos sine forældre. Det var mellem 50 og 100 dage om året. Højesteret lagde til grund, at sommerhuset havde været benyttet af skatteyderen i betydeligt omfang, og at den af anpartsselskabet erhvervede ejerlejlighed måtte anses for at have stået til rådighed for skatteyderen. Højesteret fastslog, at skatteyderen ikke kunne anses for at have opgivet sin bopæl i Danmark, og nåede efter en samlet bedømmelse af hendes tilknytning til henholdsvis Spanien og Danmark frem til, at skatteyderen måtte anses for hjemmehørende i Danmark.</p>
              <div aria-label="81" class="page-normal" epub:type="pagebreak" id="page-81" role="doc-pagebreak"></div>
              <blockquote id="block_34">
                  <p><em>SKM2006.50. VLR:</em> Sagen vedrørte spørgsmålet, om Danmark havde beskatningsretten til en aktieavance ved salg af værdipapirer gennem en bank i Luxembourg for en person med bopæl i Danmark og i Mellemøsten. Skatteyderen, der siden 1997 havde boet og arbejdet uden for Danmark, havde samtidig bevaret rådigheden over en lejelejlighed i Danmark. Han anvendte lejligheden under ophold i Danmark to til tre gange om året i perioder af 10–12 dages varighed. Lejligheden blev ikke anvendt af andre. Landsretten fastslog, at det påhvilede skatteyderen at godtgøre, at han havde opgivet bopælen i Danmark i indkomståret 2000. Ved vurderingen af, om bopælen var opgivet, kunne det ikke tillægges betydning, om det var umuligt at opnå tilladelse til fremleje, eller at skatteyderen havde haft udgifter til at sætte lejligheden i stand. Landsretten fandt, at skatteyderen ikke havde godtgjort, at han havde opgivet sin bopæl i Danmark.</p>
                  <p><em>SKM2007.375. VLR:</em> En skatteyder blev ansat ved en virksomhed i Hamborg og boede herefter de fleste af ugens dage i Tyskland. Skatteyderens ægtefælle blev boende i det fælles hjem i Danmark, og skatteyderen flyttede senere tilbage til denne adresse. Landsretten fandt bl.a. på baggrund af opgjorte befordringsfradrag, hvorefter skatteyderen var på ægtefællens adresse 36 gange i det pågældende indkomstår, at skatteyderen ikke havde opgivet sin bopæl i Danmark.</p>
                  <p><em>SKM2008.29. VLR:</em> En skatteyder gjorde gældende, at han havde opgivet sin danske bopæl og ikke længere var skattepligtig til Danmark. Han havde afhændet sin danske ejendom således, at den efter salget var ejet i sameje mellem samleveren, datteren og et selskab, hvor skatteyderen var medstifter og i en periode også var bestyrelsesmedlem og administrerende direktør. Landsretten henså til, at skatteyderen havde en tilbagekøbsret til ejendommen, og at han på grundlag af en aftale med samleveren reelt kunne disponere over ejendommen. Retten tillagde det endvidere betydning, at oplysninger om rejseaktivitet og hævninger på konti, fravær af dokumentation for etablering af bopæl i udlandet samt det forhold, at ejendommen ved en ransagning fremtrådte som beboet, støttede antagelsen af, at skatteyderen boede i Danmark. Landsretten tiltrådte herefter, at skatteyderen var fuldt skattepligtig til Danmark.</p>
                  <p><em>SKM2009.482. VLR:</em> I sagen var situationen for så vidt den omvendte, idet skatteyderen, der havde interesse i at anvende underskuddet fra en amerikansk farm til udligning af et opsparet overskud under virksomhedsordningen, hævdede at have opretholdt skattepligt til Danmark. Skatteyderen havde i henhold til en meget kortfattet lejekontrakt en bolig til rådighed på en ejendom tilhørende hans bror, som dog ikke selvangav en lejeindtægt. Landsretten lagde vægt på, at skatteyderens altovervejende erhvervsmæssige aktiviteter havde ligget i USA efter erhvervelsen af farmen den 31/7 2000, og at den erhvervsmæssige aktivitet i Danmark alene bestod i besiddelse af en mindre udlejningsejendom. Landsretten henså til, at skatteyderen havde afmeldt sin mobiltelefon i Danmark, at han havde afhændet sin bil, og at han i 1999 opnåede visum og fik tildelt et "social security number" i USA. Landsretten tillagde det endvidere processuel skadevirkning, at skatteyderen ikke – trods opfordring hertil – havde fremlagt dokumentation for ophold i Danmark efter 31/7 2000.</p>
                  <p><em>SKM2018.407. VLR:</em> I sagen var spørgsmålet, om skatteyderen havde opgivet sin bopæl i Danmark i 2007. Skatteyderen havde siden 2002 været ansat i en schweizisk virksomhed. Han frameldte sig sin danske folkeregisteradresse ultimo november 2006 og indgik i den forbindelse en <span aria-label="82" class="page-normal" epub:type="pagebreak" id="page-82" role="doc-pagebreak"></span>udlejningsaftale med naboen, som flyttede ind i hans hus. Af lejekontrakten fremgik det, at den var uopsigelig i 3 år fra sagsøgerens side. I 2007 havde skatteyderen en ekstraordinær lønindtægt på 6, 5 mio. kr. Skatteyderen blev opsagt med fratrædelse ultimo juni 2007 og tilmeldte sig pr. 1. januar 2008 sin tidligere adresse. I forbindelse med selvangivelsen for 2007 undlod skatteyderen at oplyse, at han var flyttet tilbage til Danmark, og at den uopsigelige lejekontrakt ikke længere var gældende. Landsretten tiltrådte, at skatteyderen, som havde bevisbyrden for, at bopælen var opgivet, ikke havde fremlagt overensstemmende dokumentation, som understøttede påstanden om at bopælen var opgivet. Retten fandt det således ikke godtgjort, at skatteyderen havde haft til hensigt at opgive rådigheden over boligen.</p>
              </blockquote>
              <p>Ved udleje af en ejerbolig eller ved fremleje af et lejemål er det i praksis som hovedregel antaget, at fraflytterens ret til at disponere over boligen er afstået, når boligen udlejes eller fremlejes uopsigeligt for fraflytteren i en periode på mindst 3 år.<a href="dk-nota-665637-024-chapter.xhtml#c01092" epub:type="noteref" id="c01092_1" role="doc-noteref">19</a></p>
              <blockquote id="block_35">
                  <p>I <em>UFR 1992.687 H</em> – en sag, der ofte henvises til i administrativ praksis – havde skatteyderen opholdt sig 7 år i udlandet med sin familie og havde ikke anden tilknytning til Danmark end ejendomsretten til et parcelhus. Skatteyderen kunne bebo huset under ferieophold her i landet af ca. 1 måneds varighed og maksimalt én gang om året. Hans fulde skattepligt blev opretholdt, idet huset i løbet af de 7 år udelukkende havde været udlejet i perioder på under 3 år.</p>
                  <p><em>TfS 1993, 165 LR:</em> En skatteyder og hans ægtefælle agtede på grund af udstationering at flytte til Japan i 3 år og eventuelt længere. De agtede at sælge eller langtidsudleje deres ejendom i Danmark. Ligningsrådet udtalte i en bindende forhåndsbesked, at de fortsat ville være fuldt skattepligtige til Danmark, hvis det ikke lykkedes dem at sælge eller langtidsudleje ejendommen.</p>
              </blockquote>
              <p>Ved udleje i mindre end 3 år, eller hvis fraflytteren har forbeholdt sig retten til at opsige lejemålet inden 3 år, kan den fulde skattepligt dog bortfalde, hvis det dokumenteres, at skatteyderen har haft til hensigt at bosætte sig varigt i udlandet.</p>
              <blockquote id="block_36">
                  <p>I <em>TfS 1991, 132 LSR</em> indgik en dansk kvinde, der havde arbejde i Danmark, i 1985 ægteskab med en tysk statsborger. I oktober 1986 flyttede hun med sit barn til ægtefællens bopæl i Tyskland. Hun udlejede sin andelslejlighed i Danmark for 2 år fra januar 1987 og solgte den med virkning fra april 1989. Landsskatteretten fandt, at hun, der siden den 13/10 1986 havde betalt indkomstskat til Tyskland, ikke kunne antages at have haft til hensigt at bevare hjemsted her i landet efter fraflytningen. Den fulde skattepligt til Danmark ansås derfor for at være ophørt fra oktober 1986.</p>
              </blockquote>
              <p>Det forhold, at en person, der er flyttet fra Danmark, har bevaret et sommerhus (fritidsbolig) her i landet, kan ikke uden videre sidestilles med at bevare rådigheden <span aria-label="83" class="page-normal" epub:type="pagebreak" id="page-83" role="doc-pagebreak"></span>over en helårsbolig. Et bibeholdt sommerhus anses derfor som udgangspunkt ikke for en bevaret bopæl.<a href="dk-nota-665637-024-chapter.xhtml#c01093" epub:type="noteref" id="c01093_1" role="doc-noteref">20</a> I denne henseende kan der dog ikke udelukkende lægges vægt på ejendommens hidtidige faktiske benyttelse som sommerbolig. Fungerer sommerhuset rent faktisk efter fraflytningen som skatteyderens sædvanlige bolig, herunder i forbindelse med varetagelse af erhvervsmæssige aktiviteter, vil bopælen i Danmark blive anset for at være bevaret.<a href="dk-nota-665637-024-chapter.xhtml#c01094" epub:type="noteref" id="c01094_1" role="doc-noteref">21</a></p>
              <p>Bopælen kan dernæst ikke uden videre anses for opgivet, selvom skatteyderen efter fraflytningen udelukkende anvender et sommerhus til ferie eller lignende. Hvis sommerhuset – eventuelt efter mindre bekostelige foranstaltninger – kan benyttes som helårsbolig, og det i øvrigt, efter bl.a. beliggenhed og den boligmæssige standard, kan anses som en alternativ bolig, anses fraflytteren at have bevaret rådigheden over en helårsbolig i Danmark. Forholdet vil da kunne opfattes således, at skatteyderen hidtil har haft to helårsboliger her i landet, hvoraf kun den ene er opgivet, mens den anden bevares til fortsat rådighed.</p>
              <blockquote id="block_37">
                  <p>I <em>LSRM 1982, 185</em> havde en murermester ved fraflytning til Spanien beholdt et helårshus, der havde været anvendt som sommerhus. Han havde fra ejendomsudvalget fået afslag på at ændre benyttelsen af ejendommen til fritidshus. Boligen var ikke tømt for indbo. Da ejendommen derfor måtte anses for en helårsbolig, der fuldt ud stod til skatteyderens rådighed, måtte denne fortsat anses for at have bevaret en bopæl her i landet og som følge heraf for at være fuldt skattepligtig.<a href="dk-nota-665637-024-chapter.xhtml#c01095" epub:type="noteref" id="c01095_1" role="doc-noteref">22</a></p>
              </blockquote>
              <p>Efter planlovens § 41 i sin tidligere udformning har pensionister, der har ejet et sommerhus i et sommerhusområde i 8 år, haft ret til at anvende sommerhuset <span aria-label="84" class="page-normal" epub:type="pagebreak" id="page-84" role="doc-pagebreak"></span>til helårsbolig. Efter hidtidig praksis er pensionister, der havde denne ret, og som fraflyttede landet, anset at have bevaret rådighed over en helårsbolig og derfor fortsat at være omfattet af fuld skattepligt til Danmark. Med virkning fra 15. juni 2017 er planlovens § 41 ændret, således at pensionister allerede efter 1 års ejertid kan anvende sommerhuset som helårsbolig. I den forbindelse er udsendt et SKAT-styresignal, jf. <em>SKM2017.399.SKAT,</em> hvorefter den formelle ret, der følger af planlovens regler for sommerhuse, ikke længere vil være afgørende. I stedet vil der blive lagt vægt på sommerhusets tidligere og nuværende benyttelse, herunder om sommerhuset er egnet/anvendes til helårsbolig, dvs. de sædvanlige kriterier.</p>
              <p>Besiddelse af en byggegrund i Danmark medfører ikke, at en dansk bopæl er bevaret, idet en byggegrund ikke udgør en relevant boligmulighed. Det er i den forbindelse uden betydning, at den pågældende under sit ophold i udlandet påbegynder et byggeri, således at en helårsbolig er klar til indflytning, når han eller hun vender hjem til Danmark.</p>
              <p>Hvor en skatteyder, der har haft permanent ophold hos sine forældre, under sit ophold i udlandet har haft et værelse til disposition hos forældrene, beror det på en samlet bedømmelse af fraflytterens forhold, hvorvidt den pågældende er fuldt skattepligtig. Det er ikke tilstrækkeligt, at det bevarede værelse hos forældrene udgør en relevant boligmulighed, der står til fraflytterens disposition efter dennes forgodtbefindende. Det afgørende må derimod være, om fraflytteren har til hensigt fremover at have hjemsted i Danmark eller ej. Er opholdet i udlandet midlertidigt, og bevares boligmuligheden hos forældrene uændret, må bopæl i Danmark normalt anses for opretholdt. Har fraflytteren derimod ved at grunde husstand, leje sig bolig eller ved andre foranstaltninger tilkendegivet, at han eller hun agter at have hjemsted i udlandet, kan det ikke tillægges nogen betydning, at forældrene har ladet datterens eller sønnens værelse stå urørt.</p>
              <p>En mere indgående gennemgang af den omfattende praksis viser i øvrigt tydeligt, at kravet om, at der skal anses at foreligge en helårsbolig her, for at fuld skattepligt kan være opretholdt, afsvækkes betydeligt, hvis trangen til beskatning hér er stærk, navnlig hvor skatteyderen fortsætter med at drive erhverv hér.</p>
          </section>
      </section>
      <section id="level3_22">
          <h3 id="h3_22">4.2. Ophold i Danmark</h3>
          <p>Fuld skattepligt efter KSL § 1, stk. 1, nr. 1, for en person forudsætter som nævnt, at denne har bopæl her i landet. En person, der ikke har bopæl i Danmark, men som rent fysisk opholder sig her i landet, har imidlertid allerede i kraft af opholdet i princippet samme muligheder for at pleje sine personlige og erhvervsmæssige interesser, som fastboende personer har. Det er derfor i KSL § 1, stk. 1, nr. 2, bestemt, at et ophold af en vis varighed kan føre til, at fuld skattepligt indtræder, uanset at skatteyderen ikke har bopæl i Danmark (nedenfor 4.2.1.). For turister og personer, der opholder sig i Danmark i studieøjemed, er der i KSL § 8, stk. 2, givet en særregel, således at de nævnte personer skal opholde sig længere tid i Danmark end alle andre for at blive fuldt skattepligtige her (nedenfor 4.2.2.).</p>
          <section id="level4_14">
              <div aria-label="85" class="page-normal" epub:type="pagebreak" id="page-85" role="doc-pagebreak"></div>
              <h4 id="h4_14">4.2.1. Ophold i et tidsrum af mindst 6 måneder</h4>
              <p>Efter KSL § 1, stk. 1, nr. 2, er personer, der opholder sig i Danmark i et tidsrum af mindst 6 måneder, fuldt skattepligtige til Danmark, uanset at de ikke har bopæl her i landet.</p>
              <p>Ved ophold forstås fysisk tilstedeværelse. Den konkrete anledning til den fysiske tilstedeværelse i Danmark er uden selvstændig betydning. Et ophold, der er ufrivilligt som følge af inddragelse af pas eller andre påtvungne omstændigheder, f.eks. sygdom eller fængsling m.v., medfører derfor også fuld skattepligt efter KSL § 1, stk. 1, nr. 2, blot opholdet varer i mindst 6 måneder.<a href="dk-nota-665637-024-chapter.xhtml#c01096" epub:type="noteref" id="c01096_1" role="doc-noteref">23</a></p>
              <blockquote id="block_38">
                  <p>I <em>TfS 1987, 464 SKD</em> vendte en skatteyder, der var emigreret til England den 9/1 1987, tilbage til Danmark den 1/2 1987. Ved indrejsen blev hans pas inddraget i forbindelse med en skattesag. Skattedepartementet udtalte, at et ophold i Danmark af mindst 6 måneders varighed ville føre til, at den fulde skattepligt indtrådte efter KSL§ 1, stk. 1, nr. 2 (dengang KSL § 1, stk. 1, nr. 3), eftersom det var uden betydning, at opholdet var ufrivilligt på grund af pasinddragelsen.</p>
                  <p><em>SKM2009.30.HR:</em> En fodboldspiller havde den 12/8 1999, da han i Vejle underskrev en aftale med en dansk fodboldklub om et "sign on fee" på 3, 3 mio. kr., opholdt sig mere end et år i England som professionel fodboldspiller dér. Efter ligeledes den 12/8 1999 at være kommet til Danmark, hvor han tog ophold hos sine forældre, begyndte fodboldspilleren sit arbejde her og spillede sin første kamp den 15/8 1999. Højesteret udtalte, at fodboldspilleren allerede den 12/8 1999 på grundlag af det da påbegyndte ophold var blevet skattepligtig i medfør af KSL § 1, stk. 1, nr. 2, og at han derfor var skattepligtig her til landet af det nævnte "sign on fee".</p>
              </blockquote>
              <p>6-månedersopholdet skal være sammenhængende for at medføre fuld skattepligt efter KSL § 1, stk. 1, nr. 2.<a href="dk-nota-665637-024-chapter.xhtml#c01097" epub:type="noteref" id="c01097_1" role="doc-noteref">24</a> I de 6 måneder medregnes kortvarige ophold i udlandet på grund af ferie eller lignende. Hvad der nærmere skal forstås ved "kortvarige ophold i udlandet på grund af ferie eller lignende" kan diskuteres. Det er imidlertid nærliggende at fortolke bestemmelsen på samme måde, som skattemyndighederne opfatter den i KSL § 7, stk. 1, 2. pkt., anførte regel af næsten samme ordlyd.<a href="dk-nota-665637-024-chapter.xhtml#c01098" epub:type="noteref" id="c01098_1" role="doc-noteref">25</a> Herefter vil et uafbrudt udlandsophold af en varighed på mere end 3 måneder suspendere 6-månedersfristen i KSL § 1, stk. 1, nr. 2.<a href="dk-nota-665637-024-chapter.xhtml#c01099" epub:type="noteref" id="c01099_1" role="doc-noteref">26</a> Fuld skattepligt efter 6-månedersreglen i KSL § 1, stk. 1, nr. 2, indtræder heller ikke i tilfælde, hvor en person, der arbejder i Danmark i mere end 6 måneder, tilbringer weekender og feriedage på sin bopæl i <span aria-label="86" class="page-normal" epub:type="pagebreak" id="page-86" role="doc-pagebreak"></span>udlandet. 6-månedersfristen suspenderes således også af det forhold, at arbejdstageren regelmæssigt vender tilbage til sit udenlandske hjem.<a href="dk-nota-665637-024-chapter.xhtml#c01100" epub:type="noteref" id="c01100_1" role="doc-noteref">27</a></p>
              <blockquote id="block_39">
                  <p>I <em>TfS 1986, 313 LSR</em> havde en person, der arbejdede som salgskonsulent i et dansk firma, bopæl i Tyskland. Han arbejdede i Danmark i ugens 5 almindelige arbejdsdage, hvorefter han tilbragte weekenden hos familien i Tyskland. De regelmæssige ophold i udlandet førte til, at han ikke kunne anses for at have opholdt sig her i landet i sammenhængende perioder af mindst 6 måneders varighed, og han var som følge heraf ikke fuldt skattepligtig efter KSL § 1, stk. 1, nr. 2 (dengang KSL § 1, stk. 1, nr. 3).</p>
              </blockquote>
              <p>Skattepligten efter KSL § 1, stk. 1, nr. 2, indtræder straks fra begyndelsen af det ophold, der begrunder den fulde skattepligt, jf. KSL § 8, stk. 1. Skatteyderens indkomster er således skattepligtige fra opholdets første dag, selvom den fulde skattepligt først konstateres, når opholdet har haft en varighed af mindst 6 måneder. Skattepligten vedvarer, indtil opholdet ophører. Hvis det ikke allerede ved begyndelsen af opholdet her i landet er sikkert, at opholdet kommer til at vare mindst 6 måneder, anses den pågældende eventuelt indtil videre som begrænset skattepligtig. Først når det viser sig, at opholdet vil vare mindst 6 måneder, foretages beskatning med virkning tilbage fra opholdets begyndelse som for fuldt skattepligtige personer. Den fulde skattepligt indtræder straks fra opholdets begyndelse, når en tilflytter har bolig her, jf. KSL § 1, stk. 1, nr. 1.</p>
          </section>
          <section id="level4_15">
              <h4 id="h4_15">4.2.2. Ophold som turist eller i studieøjemed</h4>
              <p>Den såkaldte turistregel i KSL § 8, stk. 2, udgør en betydningsfuld undtagelse til bestemmelsen i KSL § 1, stk. 1, nr. 2, hvorefter fuld skattepligt til Danmark indtræder, når et sammenhængende ophold her i landet har strakt sig over 6 måneder eller mere.</p>
              <p>Turister og personer, der opholder sig i Danmark i studieøjemed, kan efter KSL § 8, stk. 2, opholde sig i Danmark i indtil 365 dage inden for et samlet tidsrum af 2 år, uden at fuld skattepligt indtræder. Det er uden betydning for skattepligten, om opholdet er sammenhængende, dvs. 365 dage i forlængelse af hinanden, eller om de 365 dage består af to eller flere afbrudte perioder. Det afgørende er alene, at det samlede tidsrum, den pågældende har opholdt sig i Danmark, har haft en varighed af indtil 365 dage inden for en periode på 2 år.<a href="dk-nota-665637-024-chapter.xhtml#c01101" epub:type="noteref" id="c01101_1" role="doc-noteref">28</a></p>
              <div aria-label="87" class="page-normal" epub:type="pagebreak" id="page-87" role="doc-pagebreak"></div>
              <p>Anvendelse af turist- og studiereglen forudsætter efter KSL § 8, stk. 2 – ud over den nævnte tidsgrænse – at to betingelser er opfyldt. Det kræves for det første, at turisten eller den studerende er indkomstskattepligtig til sit hjemland under opholdet i Danmark. For det andet må den pågældende ikke under sit ophold her i landet drive selvstændig erhvervsvirksomhed. Lønnet arbejde udelukker derimod ikke anvendelsen af reglen.<a href="dk-nota-665637-024-chapter.xhtml#c01102" epub:type="noteref" id="c01102_1" role="doc-noteref">29</a></p>
              <p>En turist eller en studerende, der ikke er indkomstskattepligtig til sit hjemland, eller som driver selvstændig erhvervsvirksomhed her i landet, vil være fuldt skattepligtig til Danmark efter KSL § 1, stk. 1, nr. 2, i det omfang den pågældende opholder sig her i landet i et sammenhængende tidsrum af mindst 6 måneder. Turistreglen i KSL § 8, stk. 2, kan ikke finde anvendelse i disse tilfælde. Skattepligten regnes i så fald tilbage til begyndelsen af opholdet her i landet, jf. KSL § 8, stk. 1.</p>
              <p>En turist eller studerende, der er indkomstskattepligtig til sit hjemland, og som ikke driver selvstændig erhvervsvirksomhed her i landet, men som inden for den omhandlede 2-års periode har ophold i Danmark i mere end 365 dage, bliver også fuldt skattepligtig her til landet. Den fulde skattepligt indtræder imidlertid i så fald efter KSL § 8, stk. 2, først fra den 366. dag og ikke med tilbagevirkende kraft til den dag, da opholdet tog sin begyndelse.</p>
              <blockquote id="block_40">
                  <p>I <em>TfS 1985, 588 LSR</em> var en kvinde sammen med sin ægtefælle flyttet fra Danmark til Sydamerika i 1980. Den 6/7 1981 ankom hun med sine to børn til et ferieophold i Danmark. Hendes ægtefælle blev myrdet i Sydamerika den 9/8 1981, og hun besluttede herefter at tage bopæl i Danmark, hvor hun i slutningen af august 1981 meldte børnene i skole, meldte tilflytning til folkeregisteret og købte bolig. I medfør af turistreglen, KSL § 8, stk. 2, var hun ikke skattepligtig fra indrejsen den 6/7 1981. På det tidspunkt var hun stadig "turist". Skattepligten indtrådte derimod den 9/8 1981, hvor hun som følge af ægtefællens død besluttede, at hun fremover ville have hjemsted i Danmark.</p>
                  <p><em>SKM2009.80.LSR</em> belyser, at indrejse på turistvisum ikke i sig selv bevirker, at turistreglen finder anvendelse. I sagen havde en skatteyder indgået ægteskab i Thailand i 2006 med en thailandsk statsborger, der efterfølgende var indrejst i Danmark på et gyldigt turistvisum. Skatteyderen søgte familiesammenføring med ægtefællen, som i 2007 fik meddelt tilladelse til varigt ophold i Danmark. Landsskatteretten fandt, at ægtefællen var fuldt skattepligtig til Danmark efter KSL § 1, stk. 1, nr. 1, fra det tidspunkt i 2006, hun kom til Danmark på gyldigt turistvisum. Da ægtefællerne endvidere var samlevende ved årets udgang, var skatteyderen derfor berettiget til at få overført skatteværdien af ægtefællens uudnyttede personfradrag for 2006.</p>
              </blockquote>
          </section>
      </section>
      <section id="level3_23">
          <div aria-label="88" class="page-normal" epub:type="pagebreak" id="page-88" role="doc-pagebreak"></div>
          <h3 id="h3_23">4.3. Ophold om bord på skibe</h3>
          <p>Efter KSL § 1, stk. 1, nr. 3, 1. pkt., er danske statsborgere – der ikke er fuldt skattepligtige som følge af bopæl (KSL § 1, stk. 1, nr. 1) eller som følge af 6-månedersreglen (KSL § 1, stk. 1, nr. 2) – fuldt skattepligtige til Danmark, såfremt de gør tjeneste<a href="dk-nota-665637-024-chapter.xhtml#c01103" epub:type="noteref" id="c01103_1" role="doc-noteref">30</a> eller varigt opholder<a href="dk-nota-665637-024-chapter.xhtml#c01104" epub:type="noteref" id="c01104_1" role="doc-noteref">31</a> sig på et skib med hjemsted her i landet. Skattepligten efter KSL § 1, stk. 1, nr. 3, 1. pkt., omfatter udelukkende danske statsborgere. Bestemmelsen gælder dog ikke, hvis de pågældende kan godtgøre, at de har bopæl i udlandet, eller at de aldrig har haft bopæl her i landet.</p>
          <blockquote id="block_41">
              <p><em>SKM2007.901.LSR:</em> En skatteyder og dennes ægtefælle forlod i juni 2006 Danmark for at foretage en jordomsejling i deres eget sejlskib, som ville være indregistreret i Danmark. Parrets to døtre skulle deltage i rejsen, mens deres 19-årige søn blev i Danmark. Rejsen var planlagt til at vare i to år og skulle afsluttes på New Zealand, hvor skibet skulle sælges. Familien havde til hensigt at vende tilbage til Danmark i sommeren 2008. Inden afrejsen blev familiens bolig solgt, og indboet blev opmagasineret hos venner og bekendte. Efter Landsskatterettens opfattelse måtte skatteyderen anses for at være fuldt skattepligtig til Danmark under jordomsejlingen. Der blev herved lagt vægt på, at skatteyderen efter ordlyden af KSL § 1, stk. 1, nr. 3, direkte var omfattet af bestemmelsen, at det var skatteyderens hensigt at vende tilbage til Danmark efter jordomsejlingen, samt at familiens indbo blev opbevaret hos venner og bekendte i rejseperioden. Se lignende afgørelse i <em>SKM2023.57.SR:</em> En skatteyder og hans familie havde solgt deres hus i Danmark for at sejle rundt på verdenshavene i op til 7 år i skatteyderens sejlbåd med en bruttotonnage på under 20 tons, der derfor ifølge Søfartsstyrelsen ikke kunne registreres i Danmark, men uanset dette måtte anses at have dansk hjemsted bl.a. som følge af skatteyderens danske statsborgerskab. På denne baggrund fandt Skatterådet, at skatteyderen efter KSL § 1, stk. 1, nr. 3, opretholdt sin danske skattepligt også efter at være sejlet ud fra dansk havn.</p>
          </blockquote>
          <p>Udenlandske statsborgere, der gør tjeneste eller varigt opholder sig på et skib med hjemsted i Danmark, er kun fuldt skattepligtige hertil, hvis de inden opholdet på skibet senest var fuldt skattepligtige til Danmark.</p>
      </section>
      <section id="level3_24">
          <h3 id="h3_24">4.4. Udsendt til tjeneste uden for riget</h3>
          <p>Personer, som af den danske stat, regioner, kommuner eller andre offentlige institutioner m.v. er udsendt til tjeneste uden for riget, og som ikke efter udsendelsen er fuldt skattepligtige til Danmark i medfør af KSL § 1, stk. 1, nr. 1 eller 2, vil være fuldt skattepligtige til Danmark efter KSL § 1, stk. 1. nr. 4.<a href="dk-nota-665637-024-chapter.xhtml#c01105" epub:type="noteref" id="c01105_1" role="doc-noteref">32</a> Skattepligten <span aria-label="89" class="page-normal" epub:type="pagebreak" id="page-89" role="doc-pagebreak"></span>omfatter som hovedregel tillige de med disse personer samlevende ægtefæller og de hos dem hjemmehørende børn, der ikke er fyldt 18 år ved indkomstårets begyndelse.<a href="dk-nota-665637-024-chapter.xhtml#c01106" epub:type="noteref" id="c01106_1" role="doc-noteref">33</a></p>
          <p>Fuld skattepligt efter KSL § 1, stk. 1, nr. 4, forudsætter dels, at den pågældende er udsendt til tjeneste, dels at det er den danske stat, en region eller kommune eller anden offentlig institution m.v., der har sendt den pågældende til udlandet. Bestemmelsen omfatter derfor ikke personer, der allerede opholder sig i et fremmed land, inden de bliver ansat til at udføre et arbejde i det pågældende land for den danske stat, en region eller en kommune.<a href="dk-nota-665637-024-chapter.xhtml#c01107" epub:type="noteref" id="c01107_1" role="doc-noteref">34</a> Formuleringen "som af den danske stat, regioner, kommuner eller andre offentlige institutioner m.v. er udsendt" tager i første række sigte på de personer, der i kraft af de folkeretlige regler om eksterritorialitet nyder immunitet, f.eks. diplomatiske repræsentanter. Bestemmelsen er imidlertid i praksis også fundet anvendelig for personer, der ikke nyder immunitet i modtagerstaten.<a href="dk-nota-665637-024-chapter.xhtml#c01108" epub:type="noteref" id="c01108_1" role="doc-noteref">35</a></p>
      </section>
  </section>
</body>
</html>